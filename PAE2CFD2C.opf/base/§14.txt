時舍利弗承佛聖旨。即伸問言寶授菩薩言。今云何不成佛耶。寶授菩薩言。尊者。阿耨多羅三藐三菩提不可得故。由是我不成佛。舍利弗言。寶授菩薩。於意云何。如來成佛莫有相耶。寶授菩薩言。如來若於菩提有所證者即是取相。若取相者即是妄想。舍利弗言。寶授菩薩。汝從爾來住何忍何行。復以何法化度平等。寶授菩薩言。我於一法而尚不住。何況有四。舍利弗。汝勿謂我有法説耶證菩提耶。是如來耶。得解脱耶。

