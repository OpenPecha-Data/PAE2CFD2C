爾時世尊食時著衣持鉢。與二千苾芻衆而共圍繞。入廣嚴城乞食。是時世尊入城門時。以大慈悲現神通力。放大光明照耀一切。變廣嚴城而爲瑠璃。令四衢道皆悉清淨。其有衆生蒙光所照。盲者得視。聾者得聽。瘖瘂之者皆悉能言。迷惑之者咸得正念。天花如雨降滿城中。天樂自嗚妙音清亮。下至阿鼻地獄。上至阿迦膩吒天。其中衆生唯受大樂。

