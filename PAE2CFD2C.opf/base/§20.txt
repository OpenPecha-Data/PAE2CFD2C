爾時寶授菩薩知佛世尊及苾芻衆未有食處。乃告乳母。可於宮中速取食來用施佛僧。於是乳母。速取百味飮食盛滿一器。授與寶授菩薩。菩薩得食即於佛前發誓願言。如來之所説一切法無盡。斯言眞實者此食亦無盡。乃至苾芻衆悉令得飽足爾時寳授菩薩。即以飮食盛滿一鉢。奉獻佛已。告諸苾芻言。尊者慈愍我故各各受食。又復告言。我所施者。不以身施不以心施。離於三業不求福果。不住有爲法不住無爲法。亦不著世法。亦復不住聲聞縁覺及佛菩提。時彼苾芻衆無有一人伸鉢受食者。寶授菩薩言。諸尊者當受此食。尊者樂乞我今樂施。我於尊者亦無所求。時寶授菩薩復發願言。佛語眞實。如妙吉祥及百千倶胝菩薩。當來之世。於功徳裝嚴王佛刹。皆得成佛同一名號。若眞實者。今此器中所有飮食。令諸苾芻所持之鉢悉皆充滿。此器中食願得無盡。以願力故。諸苾芻衆各各鉢中自然食滿。時寶授菩薩。復以器中餘食。施廣嚴城中一切人民悉令飽滿。器中飮食猶尚不盡

