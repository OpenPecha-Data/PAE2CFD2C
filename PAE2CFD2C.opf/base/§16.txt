爾時妙吉祥菩薩告寶授菩薩言。云何説爲菩提。寶授菩薩言。離諸語言名爲菩提。妙吉祥言。汝當云何作如是説。寶授菩薩言。法本無言故作是説妙吉祥言。爲初地菩薩。當何所説令云何學。寶授菩薩言。當如是説。不斷貪慾瞋恚。不捨愚癡不斷煩惱。乃至五蘊六處等。又復於智慧愚癡不生疑惑。不心念佛不思惟法。不供養衆。亦不持戒。不於朋友而求寂靜。乃至諸難亦不越度。妙吉祥。當爲初地菩薩説如是法令如是學。於意云何。亦復不應於是諸法而有住相。若住相者是爲住法。彼即愚迷起生滅法。若於是法説無疑惑。即於法界知其性也。若能如是了法性者。是得名爲説菩提也。妙吉祥。若有菩薩聞斯法已不驚不怖。當知是爲得不退轉

