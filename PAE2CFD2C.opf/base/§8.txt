爾時寶授童子。得聞乳母説是伽陀讃歎佛已即白母言。云何令我得見於佛。佛知其意速往宮門現身而立。乳母指言斯即是。佛寶授童子。乃於殿上遙見世尊。擧手頂禮即作是念若有衆生覩見如來如是具足功徳之相。不發大菩提心者難得己利。又復思惟。經於百千倶胝劫中難遇於佛。我今値遇甚爲希有當捨此身而爲供養。是時童子。手持千葉金蓮。即於殿上投身而下。時彼童子佛力所持住於空中。捧以金蓮用獻於佛。是時金蓮離童子手。乃於佛上虚空之中。變成花蓋衆寶嚴飾殊妙第一

