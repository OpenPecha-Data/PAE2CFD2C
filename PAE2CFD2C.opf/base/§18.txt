如我今日住廣嚴城廣爲人天説法授記時彼天子。天耳遙聞説法授記。即與八萬天子同詣佛所。到佛所已散衆天花遍廣嚴城。供養瞻禮却坐一面。白佛言。世尊。我等隨喜樂聞正法。願佛爲説菩提之行。時無垢光如來。爲説正法便令發起大菩提心。彼諸天子纔發心已。應時皆於阿耨多羅三藐三菩提得不退轉。是時廣嚴城中有八萬四千人。亦於阿耨多羅三藐三菩提得不退轉。復有千二百人。遠塵離垢得法眼淨

